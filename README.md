# Лабораторна робота: Відновлення поверхні за мапами градієнтів

## Мета роботи

Реалізувати застосунок або набір застосунків для генерації синтетичних поверхонь, побудови мап глибини, градієнтів та виконання реконструкції поверхонь за допомогою двопрохідного методу, алгоритмів Франкота-Челлаппа та Вея-Клетте. Дослідити вплив параметрів та шумів на точність відновлення поверхонь.

## Загальні вимоги

- Мови реалізації: **Python** або **C++** (допускається використання інших мов).
- Рекомендовані бібліотеки: **OpenCV** (для зчитування, збереження, візуалізації зображень).
- Заборонено використовувати готові реалізації основних алгоритмів реконструкції.
- Допоміжні інструменти (лінійна алгебра, візуалізація тощо) можна реалізувати самостійно або використовувати сторонні бібліотеки (наприклад, NumPy, Eigen).
- Рекомендується забезпечити автоматичне налаштування проєкту через `requirements.txt` або `CMakeLists.txt`.

## Завдання

1. **Генерація синтетичних поверхонь**  
   Створення поверхонь у вигляді функцій `Z = F(X, Y)`. Використовуються лише гладкі поверхні без розривів.

2. **Побудова мап глибини, відстані та висоти**  
   Побудова:
   - мапи глибини (Z),
   - мапи відстані до камери (норма вектора [X, Y, Z]),
   - мапи висоти (відносно заднього плану).

   Мапи візуалізуються у відтінках сірого.

3. **Обчислення мап градієнтів**  
   Використовуючи аналітичне представлення поверхні, обчислюються градієнти ∂Z/∂X та ∂Z/∂Y. Результати подаються у вигляді двох мап.

4. **Двопрохідна реконструкція поверхні**  
   Реконструкція глибини за мапами градієнтів методом прямого та зворотного інтегрування.

5. **Реконструкція алгоритмами Франкота-Челлаппа та Вея-Клетте**  
   Відновлення поверхні за допомогою:
   - методу Франкота-Челлаппа (використовує дискретне перетворення Фур'є),
   - методу Вея-Клетте (використовує мінімізацію функціоналу з параметрами λ₀, λ₁, λ₂).

   Необхідно дослідити вплив параметрів λ на якість відновлення.

6. **Порівняння результатів реконструкції**  
   Візуальне та числове порівняння реконструйованих поверхонь з оригінальними. Може бути представлено у вигляді графіків різниць, середньоквадратичної похибки тощо.

7. **Додавання шуму до градієнтів**  
   Імітація реальних умов, шляхом додавання шуму до ∂Z/∂X та ∂Z/∂Y. Характеристики шуму визначаються самостійно (розподіл, рівень, масштаб).

8. **Повторна реконструкція із зашумленими градієнтами**  
   Повторити завдання 4, 5 та 6, використовуючи зашумлені градієнти. Порівняти точність реконструкції у присутності шуму.


